Jag ber honom vara snäll och visa mig riffet till Desolation Row. 
Och jag får lära mig att Dylan stämmer ner låga E-strängen till C, 
vilket öppnar en ny klang för mig. Jag gör melodin till Blues från 
Sverige där vid vardagsrumsfönstret som vätter mot åkrarna, 
gärsgårdarna och ladorna där jag lekte som barn. Det här var mitt sommarparadis, 
min lyckligaste plats. Jag jobbade med morfar i svinstian för fem kronor om dagen, 
satt jämte honom i traktorn och plockade flyghavre med solen brännande över axlarna. 
Nu fläckar snön de svarta åkrarna och jag tar tåget hem till Stockholm senare på 
dagen och börjar skriva en text i restaurantvagnen. Min kompis Janne Petterson 
har några dagar tidigare föreslagit att jag ska göra en svensk American Pie. 
Den här nya melodin är som gjord för en sån episk och ordrik text, och när jag 
väl sätter i gång skriver den sig själv. Känner mig nästan lite blyg när jag 
spelar upp den för Robban, för jag vet ärligt talat inte om den är något att ha. 
Är framför allt ovan vid tilltalet i texten som är rätt slängigt för att vara jag, 
med en massa talspråk och jargong.