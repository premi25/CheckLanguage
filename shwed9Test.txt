Låten har sin upprinnelse i ett rätt misslyckat gig på Hudiksvalls Stadshotell. 
Min kusin från Delsbo agerade förband. Han råkar vara en jäkel på att tolka Bob Dylan, 
kan alla verser på Desolation Row utantill och kompar sig själv fint med gitarr och munspel. 
Jag står där och lyssnar och känner mig lite stolt – 
jag var ändå den som introducerade grabben för Dylans Girl From The North Country, 
när han fortfarande gick i kortbyxor och hade glass runt munnen. 
Nu har min kusin vuxit upp till en i alla bemärkelser stor man med egen firma, 
Gigs & Pigs. Han varvar svinskötsel och jordbruk med att spela gitarr, 
ofta tillsammans med Per Persson. Min kusin, som är härdad av att ha spelat
 i varenda Hälsingebuske, låter sig inte bekommas av att det är en djurpark 
 framför scen. Jag däremot får kämpa för att hålla modet uppe och avslutar 
 med att göra min allra punkigaste version av Landet vi föddes i. Tack för ingenting, 
 godnatt! Säger jag inte. Men jag parkerar i baren efteråt och dricker fokuserat. 
 Det är då den där killen kommer fram och vill snacka, han som har förlorat allt – 
 familj, jobb och livsgnista – och lovar att hämnas. I ögonvrån ser jag stans prinsessa, 
 hon med det världsvana suget i blicken som håller hov vid min kusins bord.