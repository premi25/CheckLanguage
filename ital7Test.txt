Così come avviene per le arti figurative, in questa epoca, 
anche la letteratura intrattiene relazioni privilegiate con l’esoterismo. 
Manierismo e scienze occulte sono compagni di letto. L’intero universo 
è considerato come un grande teatro di specchi, che può essere guardato 
da prospettive differenti e anamorfiche, come un insieme di geroglifici 
da decifrare in cui, per usare le parole di Fernando Pessoa “tutto è simbolo e allegoria”. 
Nell’Inghilterra elisabettiana sorsero diverse correnti filosofiche ed esoteriche 
di cui si dice il nostro personaggio facesse parte. Che egli appartenesse alla 
confraternita dei Rosacroce o meno, non si può ignorare che in alcuni dei suoi 
drammi emerge una sapienza talmente estesa e profonda che sembra affondare le 
proprie radici nell’ermetismo e nella Cabala. Il pensiero ermetico,- 
come rileva la storiografa Paola Zambelli, 
in uno studio significativamente intitolato La natura ambigua della magia,
 – dice che il nostro linguaggio è ambiguo, polivalente, 
 e si avvale di simboli e metafore. In alcuni brani delle opere di Shakespeare, 
 (Amleto, Macbeth, Il sogno di una notte di mezza estate, La Tempesta, in particolare, 
 ma anche Il mercante di Venezia, e gli ultimi drammi romanzeschi: Pericle, Cimbelino, 
 Il racconto d’Inverno) è possibile individuare parole e concetti tratti da esoteristi 
 quali Ermete Trismegisto, Paracelso, Cornelio Agrippa, Francesco Giorgi, Marsilio Ficino, 
 Giordano Bruno e dal gruppo teologico tedesco conosciuto come Rosacroce, 
 la cui dottrina si diffuse pienamente in Inghilterra nel XVII secolo.