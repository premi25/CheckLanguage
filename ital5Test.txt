La componente esoterica è più che mai evidente nella produzione artistica. 
I quadri tendono a parlare un linguaggio simbolico, ermetico. 
Questa fase nella storia dell’arte occidentale rientra nel capitolo del Manierismo
 e precede l’affermazione del Barocco. Tanto il Manierismo in sede artistica, 
 quanto il primo Barocco, esaltano quelli che Hauser chiama “i caratteri emotivi in una teatralità grandiosa”.

(Per “manierismo” in Shakespeare si intende indicare, 
come nella critica letteraria, “una modalità di espressione come categoria estetica, 
denominatore comune di tutte le tendenze letterarie che si oppongono al classicismo, 
rifiutandone il canone naturalistico-mimetico”. 
Hauser ne ha individuato le ragioni storiche e strutturali, 
collegandole all’angoscia e al turbamento che si producono ogniqualvolta entra in 
crisi un modello storico-sociale consolidato e si determina così una frattura fra 
realtà e letteratura, come avviene in Inghilterra nei primi decenni del Cinquecento. 
Inserita nel momento di trapasso dal rinascimento al barocco, la scrittura manierista 
si contraddistingue per una tendenza all’esasperazione,avvalendosi di artifici stilistici, 
arrivando a scompaginare l’architettura logica alla quale viene contrapposta una 
diversa visione del mondo. La visione di un mondo in cui sono crollate le certezze, 
in cui, come dice Argan, “l’uomo passa al dubbio metodico”, dovuta allo scardinamento 
della posizione dell’uomo all’interno del cosmo, dell’universo, in seguito alla rivoluzione copernicana.)