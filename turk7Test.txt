Oğuz Kağan Destanı da bütün Türk milletinin destani hayatını dile getiren büyük bir eserdir. Millî günlerde terennüm edilen, orduya moral vermek bakımından kopuz eşliğinde destancılar tarafından makamla söylenen Oğuz Destanı’nın ilk nüshası da kaybolmuştur. Bugün bu destanın değişikliğe uğramış, hikâyeleşmeğe yüz tutmuş, ana destandan ayrıldıktan ve bir hayli değişiklikten sonra kâğıda geçirilmiş bazı parçaları ile bir hülasasını teşkil eden rivayetleri elimizde bulunmaktadır. Ergin, Giriş bölümünde bu görüşlerini ifade ettikten sonra destanın tercüme metnini verir. Eser mensur bir şekilde kaleme alınmış, sadece bir bölümde 8 dizelik bir manzumeye yer verilmiştir. Üçüncü bölümde Uygurca asıl metin verilmiştir. Kitapçığın sonuna altı sayfadan oluşan, metinde geçen Uygurca kelimelerin anlamlarının verildiği sözlük eklenmiştir. Oğuz Kağan Destanı ile ilgili makale yazanlardan biri Abdülkadir Đnan’dır. Đnan, “Oğuz Destanındaki Irkıl Ata” adlı makalesinde Oğuznâme’nin Reşidettin tarafından Farsça yazılan parçasında geçen Bilge Irkıl Hoca’yı inceler. Burada Irkıl Hoca Türk töre ve ayinlerini ilk koyan bilge kişidir. Ebugazi Bahadır Han’ın gerek “Şecere-i Türk” ve gerekse “Şecere-i Terâkime” adlı eserlerinde Irkıl Ata Türk bilgesi olarak geçer. Yakut Türkleri’nde ve Buryat’larda Irkıl kültü bugüne değin yaşamaktadır. Yakut inanışlarına göre ilk kamın adı An Argıl’dır.