Il mistero che avvolge l’identità di William Shakespeare è noto ed è stato molto discusso. 
Quel che è meno enigmatico è il fatto che egli sia stato immerso in quel clima storico-culturale 
di generale fermento e ‘rinascita’ che si suole denominare col termine ‘Rinascimento’. 
Nel XVI e XVII secolo, il proliferare di trattati ad uso degli artisti e di libri di emblemi, 
tra cui la nota Iconologia del Ripa, costituisce uno dei fenomeni più rilevanti della cultura 
del Rinascimento, dovuto a quella sensibilità visuale, visiva, ‘pittorica’ che caratterizza l’epoca. 
E tale sensibilità, il pensiero ‘emblematico’, ha esercitato un’influenza notevole su Shakespeare. 
Un altro tratto distintivo dovuto al pensiero rinascimentale è l’idea delle ‘arti sorelle’, 
poesia e pittura, parola e sguardo, derivante dalla famosa similitudine oraziana, ‘ut pictura poesis’.

Il presupposto fondamentale su cui si basa la teoria umanistica della pittura tra XV e XVIII 
secolo è quello per il quale il poeta è simile al pittore. Di conseguenza, la pittura sarebbe 
poesia muta e la poesia un quadro, una pittura parlante. La matrice di tale teoria affonda le 
proprie radici nell’antichità, in Aristotele e Orazio, e viene riscoperta, in epoca rinascimentale, 
nella tendenza radicata ad associare le due arti. La Rinascenza ‘scopre’ lo sguardo. 
E valorizza la parola. Un’altra caratteristica dovuta alla cultura rinascimentale è il pensiero esoterico.