Mehmet Kaplan’ın aynı eserinde Oğuz Kağan Destanı’nı konu
alan ikinci makalesi de “Oğuz Kağan Destanı ile Dede Korkut
Kitabında Eşya ve Âletler” adını taşır. Burada bu kez iki destanı,
içinde kullanılan eşyalar itibariyle değerlendirir. Bu iki eser, Türklerin
yerleşik medeniyet şeklini benimsemeden önce, yüzyıllarca içinde
yaşadıkları akıncı göçebe merhalesini aksettiren edebî örneklerdir.
Kollektif hayat şekillerinin ve müşterek hayat görüşlerinin hâkim
olduğu ilk medeniyet çağlarına ait eserlerde yazan ve söyleyenlerin
düşünüş tarzları ile muhitleri arasında büyük bir fark yoktur. Oğuz
Kağan Destanı’nda tek bir kahraman vardır. Karşısındaki tüm
engelleri aşan ve mekânda genişleyen mutlak ve hâkim bir ben vardır.
Bu destanda düşman siliktir, hemen hemen bir isimden ibarettir. Oğuz
Kağan hâkimiyet iradesinden başka bir şey tanımaz. Yazar bu
açıklamalardan sonra kullanılan aletleri değerlendirir. Oğuz Kağan
Destanı’nda ok ve yay gerçek ve sembol olarak önemli bir yer tutar.
Bunlar başlangıçta hayvan öldürmeye yarayan aletlerdir. Daha sonra
bir savaş sembolü olarak gözükür. Bu aletler üçüncü safhada Uluğ
Türk’ün rüyasında şekil ve mahiyet değiştirerek cihangirlik sembolü
haline gelir. Bunların dışında destanda şu aletler geçmektedir: Araba,
sal, çadır, masa, sıra, kılıç, kargı, kalkan ve at. Yazar yukarıda
sıralanan aletleri ve destanda geçtiği yerleri ayrı ayrı tahlil eder.